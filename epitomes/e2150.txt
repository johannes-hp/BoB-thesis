2150 Isocratis oratio de bello fugiendo 
Isocrates atheniensis orator ac philosophus gravissimus inter alia quibus posteritatis gratiam demereri studuit orationem edidit longe copiosissimam de bello fugiendo ac pace servanda cuius praecipuus scopus tametsi is sit qui titulo indicatur cogor tamen hoc ultra titulum fateri non potuisse gravius eum Atheniensibus proferendi imperii cupiditatem quae bellorum unica fere est occasio disuasisse ut enim taceam maximi ponderis sententias quibus id effecit hoc cum primis in hominis ethnici laudem testandum venit quanto studio belli damna ac pacis commoda descripsit et quam ex equo immodicam illam potentiam quam principes quique ambiunt describat nihil esse deducens quod sit ea magis lubricum quodque a mente magis sui cupidos alienet quippe quae natura  inquit  similis est meretricibus quae spectatoribus amorem quidem sui instillant sed eos irretitos misere perdunt utque facilius bellorum auctores convincat et ad pacis amplexus populum inducat plurima hic suggerit de optimi magistratus munere deque foelicissimo civitatis statu et ne sola externa bella detestari videatur acerrime invehit in rabulas forenses et id genus homines litium fabros demirari sese asserens si perspicere atheniensis non possint nullum hominum genus plebi pestilentius quam sint maligni rhetores atque in republica oratores nam praeter aliam  inquit  calamitatem quam secum afferunt nos etiam his quorum in singulos dies eget usus spoliare student neque horum astus in omnibus habere locum civibus contendit sed apud eos potissimum qui partim in foro partim populi concionibus victum quaeritant quos inopia coactos a se pendere ex eo ducunt quod magnam debeant gratiam criminibus delationibus atque id genus sycophantarum strophis quibus omnibus locum dare asserit malos magistratus incidensque in laudatissime civitatis descriptionem eam civitatem estimat foelicem non quae cives quamplurimos ex omni hominum genere cifra delectum collectos habeat sed potius quae maiori cura nobilitatem eorum qui primi civitatem habitarint studet conservare utque generatim plura complectens epitomes vela complicem  qualem deceat esse ingratum qualem optimum principem qualem civitatem et eius inquilinos quaeve a bello ac tyranide hominem avertere et ad pacem ac rei publicae utilitatem inducere debent longe gravissime ab Isocrate in hac oratione suggeruntur 
