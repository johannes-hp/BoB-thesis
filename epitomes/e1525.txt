1525 Georgii Trapezuntii opus rhetoricorum
Georgius Trapezuntius ex Grecia oriundus ac in eadem depurpuratus sub ea tempora quibus Constantinopolis direpta est et Constantinus Paleologus imperator cum numerosissimo exercitu occidit exilio ad Nicolaum quintum pontificem venit ne christiana pietate relicta mahometismum profiteretur pontificiamque urbem Romam ac alias quamplures Italie civitates sua professione illustrant hic inter alia ingenii sui pignora que in posteritatem transmisit opus quoddam rhetoricorum reliquit quo nihil ad instituendos adolescentes et optimis rhetorice preceptis imbuendos magis est idoneum Sequutus enim in eo Grecorum clarisimorum et antesignarum Tullii ac Quintiliani precepta inter duo extrema medium in rhetoricis preceptis tradendis amplexus neque fastidium generavit prolixitate ac opinionum supervacanearum recitatione id quod Quintiliano nonnulli imponunt neque aut nimis in sublime evectus est aut nimis concise scripsit quorum alterum Ciceroni in opere de perfecto oratore hoc vero rhetorica ad Herenium convenit Eum igitur in rhetorica modum observavit qui tradendis preceptis utilissimus est nempe clarum distinctum et in nullo mutilum premissis enim sub compendiolo rhetorice commodis ab eius definitione exorditur qua docet rhetoricam esse scientiam civilem qua cum assensione auditorum quoad eius fieri potest in civilibus questionibus dicimus cuius quidem facultatis materiam in tria causarum genera dividit in demonstrativum scilicet deliberativum ac iudiciale Demostrativum cause genus vocat quod attribuitur in alicuius certe persone laudem vel vituperationem cum amplificatione Deliberativum genus definit id quod in consultatione positum habet sententie dictionem cuius partes sunt suasio et dissuasio quem ad modum precedentis generis laus et vituperatio Iuditiale genus cause vocat id quod positum in controversia habet accusationem et defensionem que sunt eius partes Accusationem describit esse orationem iudicialem qua aut in crimen aut in debitum rapimus adversarium Defensionem vero qua aut crimen aut debitum a nobis repellimus In iudiciali genere finem ait esse equitatem auditoris offitium absolvere vel damnare In demostrativo finem ponit honestatem auditoris vero offitium laude ne dignus sit an vituperatione is quo dicitur existimare In deliberativo finem ponit honestam utilitatem auditoris autem offitium alteram deliberationis partem complecti Docet post hec offitia ad finem rhetorice perducentia que ab aliis rhetorice partes dicuntur has quinque censet inventionem scilicet dispositionem elocutionem pronuntiationem memoriam Orationis partes statuit tamen quatuor exordium narrationem contentionem et perorationem De eis non recte sentiendo qui divisionem confirmationem ac confutationem orationis partes dicunt Sunt enim he particule potius orationis quam orationis partes De his omnibus abunde et admodum liberaliter in hoc opere Trapezuntius edisserit docens quid ad unamque harum partium requiratur et que partium aliquam vitiosam reddant sed ea omnia que digerit in epitomem spetiatim redigere neque possem nisi rhetoricam confidendo neque epitomatis lex id in simili arte exposcit dixi si omnia transcriberem rhetoricam me confecturum nam in rhetorica sunt omnia ita concatenata et ab intime dependentia ut non possis sat commode unam partem altera neglecta exponere Quare suffecerit hic me testatum fuisse nihil ad rhetorice artis perfectionem attinens a Trapezuntio omissum esse neque quicquam ab eo posse desyderari quod ad perfecti oratoris offitium aut orationis quovis dicendi genere composicionem attinet Hoc tamen addiderim interseri ab eo in hoc rhetoricorum volumine dialecticos flores rhetoricam conternentes et sunt quidem ea omnia que in dialectica que circunfertur Trapezuntii posita sunt cuius alias peculiarem confeci epitomem speciatim ad hec non dicam locos dialecticos neque rhetoricos qui sunt veluti dialecticorum aut rhetoricorum argumentorum sedes quorum hic naturam et proprietates longe eruditissime docet eos enim quem admodum et plura alia uti sunt diversa dicendi genera que docet grave scilicet asperum iocundum modestum forense historicum philosophicum sub iis que ad perfecti rhetoris scientiam pertinet comprehendisse volo quare epitomatis hic fimbrias contraho
