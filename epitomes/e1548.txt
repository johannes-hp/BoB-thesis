1548 Georgii Bruxellensis tota philosophia naturalis
Georgius Bruxellensis vir qui non alio se quam nomine prodidit patrie que est in Brabantino ducatu non incelebre oppidum post primipilos illos nominalium secte clypeos qui Lullium Occham et Gregrorium ab Arimino inter primos sane connumerandus totam Aristotelis logicam et philosophiam sane haud ineruditis commentationibus illustravit easque nominalium secte additavit ut de logicis commentariis alias conmostravimus et nunc de philosophia ostendemus Scripsit inprimis conmentaria ediditque questiones in 8 libros physicorum auscultationum In quibus hunc observavit ordinem primum quidem textum Aristotelis articulatim in sententias et capita dissecuit ac quidquid in eo visum sibi fuit involutum explicuit Deinde circa precipuas difficultates questiones excitavit quarum hic dumtaxat resolutiones ponam quoad enim textum suffitiat pro epitomatione dixisse luculenter ab eo exponi Titulos autem questionum omittam tum ne sim plus equo prolixior tum quia facile quivis ex resolutionibus questionum ac dubiorum themata percipiet Colligo igitur inprimis de naturalibus haberi scientiam speculativam ab aliis distinctam et ex cognitione principiorum causarum et elementorum deveniri in cognitionem principiatorum causarum et elementatorum et universalia esse notiora singularia ac proinde in scientia toti tradenda universali ab universalibus ad singularia procedendum esse Deinde disputationes Aristotelis contra veteres de rerum principiis examinans probat contra Parmenidem et Melissum non esse tamen unum ens idque inmobile quo probato duorum problematum assertiones docet Quantitatem scilicet distingui a re quanta si realium secte aures damus et totum si eisdem credimus distingui ab omnibus suis partibus simul sumptis quibus in prefatis assertionibus non obaudiens probat neque quantitatem a re quanta neque totum distinqui a suis partibus et circa hec incidenter ostendit dato infinito fore ut secundum propriam eius communem esset nobis incognitum Probat deinde posse aliquid fieri ex nihilo neque quodlibet ex quolibet contra Anaxagoram oppositum asserentem Ubi coniunctim probat totum non posse cognosci nisi cognoscantur omnes eius partes que modo sunt eiusdem rationis Non requiri tamen quod cognoscantur omnes eius partes eiusdem rationis saltem sub ratione discreta Ostendit et esse dabilem minimam carnem qua naturaliter non possit minor per se extere Deinde rursus ad principia divertens ostendit ea que transmutationis naturalis sunt principia intrinseca esse contraria esseque tamen tria et non pauciora neque plura principia materiam scilicet formam et privationem ubi coniunctim ostendit nihil posse fieri nisi presupposito aliquo subiecto et ex non ente nihil fieri Materiamque et privationem esse unum numero licet differant ratione et materiam primam esse ens in actu Adverte tamen quod licet hanc concedat privatio est materia forma privata Hac tamen it infitias privatio est materia privata forma propter negationem universalem inclusam in dictione privata Notat deinde materiam primam appetere formam appetitu naturali non tamen animali et generationem substantialem esse formam substantialem que generatur et non aliquod accidens supperadditum neque etiam materiam aut totum compositum Deducit et hic quomodo forma substantialis ante sui generationem non habet aliquod esse in materia distinctum a materia licet antequam cesset generatio habeat aliquod esse partiale in materia distinctum ab ipsa et hac quidem assertione primi libri difficultates absolvit Post quas ad secundum librum deveniens examinat inprimis definitionem nature qua dicitur naturam esse principium motus et quietis eius in quo est primum per se et non secundum accidens Deinde contra reales ostendit res artificiales non distingui a rebus naturalibus discerniculum tamen inter eas esse in hoc quod entia naturalia in quantum naturalia habent in se principium motus et quietis artificialia vero non et hic simul ostendit figuram non esse quid distinctum a re figurata Probat ad hec formas substantiales in substantiis materialibus esse principaliter activas motuum et operationum convenientium et inmanentium illarum quarum forme substantiales sunt partes essentiales Notat deinde mathematicum in hoc diferre a physico quod hic definit per motum ille vero non Ubi etiam ostendit astrologiam perspectivam et musicam que sunt scientie medie inter pure naturales et mathematicas plus sapere naturam scientie mathematicalis quam naturalis Colligo preterea ex diversarum questionum resolutionibus finem esse causam operationis agentis causarum tamen esse quatuor genera materialis scilicet formalis effitientis et finalis Docet et quid sunt casus et fortuna ac circa que sint Postremo deducit has treis questiones monstrum scilicet naturam intendere attamen naturam non intendere monstrum que facilis logico vim appellationis rimanti et necessitatem in rebus naturalibus sumi ex parte finis ac naturam agere propter finem Deinde in tertio libro probat inprimis ignorato motu necessario ignorari naturam concluditque contra reales nullum motum esse rem successivam a qualibet re permanente distincta quemadmodum et nulla est ut coniunctim probat mutatio a sive subita sive alia res quedam a permanente distincta Ex quo deducit alterationem non esse quemdam fluxum ab alterabili et a qualitate que acquiritur diferentem Et quantum attinet ad alterationem probat in motu alterationis non acquiri totam qualitatem simul sed partem post partem et partem que prius acquiritur manere cum parte que posterius acquiritur Gradus autem qui in alteratione adveniunt gradui prius acquisito probat ab eodem realiter differre Ostendit preterea hic intensionem forme esse continuam et forme corporalis intensionem per depurationem a suo contrario non fieri quemadmodum nec remissionem per sui contrarii admixtionem Contrarias ad hec formas seu qualitates non posse esse pro eodem tempore adequate in eodem subiecto secundum aliquam suam partem naturaliter saltem loquendo quam quidem conclusionem usque ad gradus remissos extendit in quibus tamen plures contrarias formas admittunt Rursus deinde speciatim de motu locali probat eum non esse distinctum a mobili et a loco Examinat et hic motus definitionem qua dicitur motum esse actum entis in potentia secundum quod in potentia ubi probat nullum motum esse de essentia termini ad quem docens simul in quo sensu concedi possit motum esse eiusdem speciei essentialis cum termino ad quem Colligo preterea omnem actionem pure naturalem esse passionem et non posse dari infinitum actu naturaliter neque etiam supernaturaliter posse dari corpus sensibile actu infinitum Ubi simul probat quovis numero dato dabilem esse maiorem in rebus separatis ab invicem non tamen ita esse in rebus ad invicem coniunctis Notat et quolibet continuum habere infinitas partes capiendo infinitum sincathegorematice ut scilicet exponatur per librum unum 23 parte Probat et coniunctim non posse dari infinitam multitudinem entium separatorum ab invicem Qua assertione tertii libri difficultates sunt Tum in quarto abunde declarat naturam et propietatem loci veterumque de eodem â€ gas et Aristotelis veras assertiones Ubi spetiatim notandum colligo locum omnem esse mobilem per accidens celum neque per se neque per accidens esse in loco locum omnem esse equalem locato terre non esse asignadum locum proprium neque etiam ulli elemento nisi duntaxat communem Probat post determinationem de loco non posse per naturalem potentiam dari vacuum licet bene per potentiam supernaturalem Circa que notat in motu gravium et levium totam resistentiam non provenire ex resistentia medii rarefactionem et condensationem esse possibiles Ostendit et neque tempus neque instans esse tertias quasdam entitates sed ipsum primum mobile ubi declarat temporis definitionem qua dicitur tempus esse numerum motus secundum prius et posterius Postremo autem circa hunc librum colligo motum omnem mensurari tempore tanquam mensura actuali aut potentiali extrinseca vel intrinseca et non posse tempus quin anima sit Post hec in quinto docet inprimis quo respectu seu qua acceptione generatio sit motus Deinde ostendit omnem mutationem esse ex quoddam in quoddam et motum proprie solum solum esse ad tria predicamenta quantitatem scilicet qualitatem et ubi Docetque coniunctim ad motus unitatem requiri unitatem mobilis temporis et dispositionis sive termini ad quem ubi simul declarat quis motus cui motui et que quies cui quieti opponatur queve generatio et quo respectu dicatur violentia et que naturalis Deinde in sexti libri exordio ostendit in primis puncta non esse res indivisibiles in linea existentes cum opposite opinionis facili confutatione Demonstrat et corporis totales dimensiones uti sunt longitudo latitudo et profunditas non esse in eodem corpore realiter distinctas et quodvis mutari precedere mutatum esse ac e diverso ante omne mutari esse mutatum esse Postremo pro sexti libri complemento probat posse quidem quidem esse mutationem aliquam instantaneam ad hunc sensum quod est in tam parvo tempore quod non est a nobis perceptibilis non tamen ad mentem realium ponentium instantia indivisibilia et hec assertio est postrema sexti libri In principio autem septimi ostendit inprimis nihil posse moveri a se ipso per se primo sic scilicet quod ad talem motionem non concurrat aliquod aliud agens vel aliud passum principale instrumentale vel dispositivum Probat deinde in moventibus et motis sive per se sive per accidens non esse processum in infinitum naturaliter loquendo et non omne movens esse simul inmediate cum omni eo quod movetur omne tamen movens esse simul simultate indistantie esse simul cum aliquo quod ab eo movetur Ostendit alterationem per se solum esse ad qualitates 3e speciei et postremo declarat 7 illas communes philosophi regulas de comparatione unius motus ad alterum In octavo deinde libro agit de primo motore eiusque conditionibus ostendens inprimis primum motorem non esse eternum idque contra Aristotelem sed in hoc adverte non faciendam esse vim quia Aristoteles locutus est secundum comunem cursum nature Adde quod motor primus vel inviti christicolis concedendus esse eternus imo ad hoc fide astringimur Demonstrat deinde non implicare contradictionem mundum fuisse factum ab eterno probat et motus animalium esse ab ipsis animalibus non autem motus gravium et lenium Ostendit preterea contra Aristotelem motum non incepisse per generationem sed per creationem sed in hoc iterum a natura deficit Probat ad hec grave existens sursum remoto prohibente moveri deorsum per se hoc est secundum suam naturam et omne motum reflexum in puncto reflexionis quiescere ac omnem motum esse velociorem in fine quam in principio Proiecta ad hec postquam dimissa sunt e manu proiiecientis moveri a virtute impressa a proiieciente et postremo colligo non omneis impetus esse eiusdem speciei que quidem assertio est resolutionum octavi libri physicorum postrema
Post quem iuxta naturalis philosophie ordinem congruum fuerit conmentarios eiusdem auctoris in libros de coelo et mundo epitomatione perstringere In quibus quoad textus expositionem ostendens servat ordinem exponit scilicet eum in singulis que lucis indiga sibi visa sunt Deinde excitat questiones circa precipuas difficultates ex quarum resolutionibus colligo cuiusque mobilis localiter simplicis secundum naturam eius propriam esse tamen unum motum simplicem simul et semel secundum idem medium licet plures motus simplices sibi posuit convenire eiusdem speciei succesive Mixta ad hec moveri secundum naturam elementi predominantis Coelum non habere materiam que est altera pars essentialis ex qua cum forma substantiali coelum componitur coeli motum non habere contrarium mundum esse simpliciter perfectum mundos posse esse plures per potentiam supernaturalem non tamen per potentiam naturalem et pluribus mundis existentibus terram unius motam iri ad medium alterius Ostendit insuper potentiam activam non habere maximam resistentiam in quam possit neque etiam minimam in quam non possit neque dari posse maximam resistentiam in quam non potest dabilem tamen esse minimam resistentiam in quam non possit potentia activa finita potentiam activam que inniatur a suo effectu ad perducendum intensiorem effectum non terminari quantum ex se per maximum vel minimum Probat deinde potentiam passivam resistitivam non terminari per minimam potentiam resistitivam a qua potest pati et potentiam passivam non cognitivam quantum ex se est a quacumque distantia posse pati et potentiam passivam receptivam posse quantum ex se recipere quemcumque effectum quem potentia activa potest producere et non esse dare minimum tempus per quod potentia passiva possit durare Ostendit preterea omne corruptibile necessario corrumpi capta ea propositione in sensu composito falsam tamen esse in sensu diviso et generabile omne naturaliter loquendo generatum iri id tamen non esse necessum supernaturaliter Colligo ad hec non implicare contradictionem ut genitum de novo perpetuetur ubi simul docet quo sensu generabile et corruptibile sint termini convertibiles et quo non Ostendit deinde moto coelo non inesse diferentias positionum ex natura rei distinctas et coelum moveri sine aliqua fatigatione ex quo movetur sine aliqua contrarietate et sine diminutione virtutis active coelique motum esse regularem coelestes insuper spheras ponendas esse septem per septem planetis erraticis et octavam pro stellis fixis ac preter has duas alias preterque coelos motos unum coelum quiescens quod est coelum empireum Probat deinde terram totalem non moveri circulariter nec circa centrum proprium nec etiam circa centrum ei extrinsecum sed quiescere quiete opposita motui circulari Terre preterea non inesse idem centrum magnitudinis et gravitatis si tamen elementa reducerentur ad suas naturas proprias et loca naturalia Tunc fore ut idem esset centrum magnitudinis et quantitatis idemque fore dicendum de aqua Colligo deinde has conclusiones astra non moveri ab oriente in occidentem nisi motu suorum orbium coelum et astra calefacere ista inferiora circulos epiciclos et eccentricos esse ponendos ad salvandum ea que apparent in motibus planetarum Ubi simul docet quo in sensu planete concedantur moveri pluribus motibus et quo id sensu eumdem sit infitias Probat preterea coelestes orbes esse inter se diversarum specierum specialissimorum eosque esse alterius speciei specialissime ab astris quia astra inquit illustrantur orbes vero non Planetas item et stellas fixas ab invicem diferre specie specialissima quia habent diversas virtutes et proprietates secundum speciem et sunt cause effective diversorum effectuum An autem astra quevis a sole suum lumen mutuent an sola luna a sole lumen suum recipiat problematice defendit Probat deinde esse dabile aliquod elementum simpliciter leve et aliquod simpliciter grave Aliquod vero grave in respectu seu respective et aliquo respective leve et nullum elementum existens in suo loco proprio et naturali habere gravitatem actualem sed solum habitualem Ubi docet quando es parte qualitatum motivarum deducatur quaternarius elementorum numerus Ostendit insuper nullum mobile moveri naturaliter ab ipso loco naturali neque attrahi active ab ipso et gravitatem et lenitatem ipsasque gravitatis et lenitatis formas moveri naturaliter et postremo circa libros de coelo et mundo ostendit aeris moti aeris moti impetu alicuius proiecti anteriorem partem moveri violenter sed partem posteriorem moveri naturaliter Circa horum librorum epitomem hoc addidero non confici ab hoc autore conmentarios in tertium librum de coelo sed solum in primum 2um et quartum quia Aristoteles in tertio nihil ex propia edisseruit sentientia sed solum confutavit opiniones antiquorum perperam de motu gravium et levium sentientium
Procedam igitur nunc ad epitomen librorum de generatione et corruptione ubi omnium consimilem atque in precedentibus ordinem observat quoad textus elucidationem Quoad questionum autem est solutiones probat inprimis aliquid simpliciter generari et generatione e medio sublata fore ut non esse alteratio Deinde colligo has conclusiones ad invicem habentium trasmutationem semper esse eamdem materiam Generationem unius semper esse corruptionem alterius Non esse ponendas tot formas substantiales aut accidentales in aliqua re quot predicata quidditativa possunt predicari de tali re sive de pronomine demonstrante talem rem In genito manere eamdem qualitatem que prius fuit in corrupto unum et eumdem effectum posse a plurium agentium quolibet sive a pluribus agentibus produci Illius insuper quod augetur non quamlibet partem augeri augmentatione proprie dicta nec etiam improprie dicta sed viventis sani quoad omneis eius partes quamlibet partem augeri aut propria aut impropria augmentatione Auctum ad hec non movere idem numero ante et post augmentationen et augmentationem fieri secundum partes formales et non secundum partes naturales Augmentationem totalem non esse motum continuum et omnem augmentationem esse generationem Ubi coniunctim probat nullum simile alteri in qualitate in gradu in agendo actione reali directo et non reflexa agere in sibi simile et quodlibet agens corpore agens actione reali in extrinsecum agere per contactum Ostendit preterea quodlibet agens actione reali communicans in materia cum passo habensque formam activam contrariam forme passi servatis nonnullis conditionibus quas hic brevitatis cum omitte in agendo repati Probat deinde possibilem esse mixtionem et elementorum formas non manere in mixto ima neque eorumdem qualitates sed quasdam qualitates secundas confutatque hic oppositum astruentes Ostendit et cuivis elemento primo competere unam e primis quatuor qualitatibus Colligo post hec aeris et ignis caliditates esse eiusdem speciei specialissime essentialis et elementis non inesse qualitates virtuales distinctas ab actualibus et quodlibet elementum esse purum substantialiter quoad se totum et omnes eius partes nullum tamen esse purum substantialiter et qualitative quoad se totum et omnes eius partes Docet deinde quomodo unum quodque elementum ex alio quovis generari possit et quomodo fiat facilior transitus in elementis habentibus symbolum quam in non habentibus ubi notat coniunctim ex duobus elementis non habentibus symbolum actione propria ipsorum posse generari 3um ab utroque specie distinctum Docet et circa hec qualiter ex terra possit aer generare ignem et quomodo ex 4 elementis generetur mixtum existens circa medium mundi ubi colligo has conclusiones In mixti generatione qualitates primas non esse principia activa principalia sed solum instrumentalia et quodlibet vivens habere determinatam periodum sue vite idque esse a coelo ubi docet quomodo intelligendum tempus generationis alicuius rei sit equale tempori corruptionis eiusdem Postremo circa horum librorum commentarios probat corruptum idem numero subiective numero subiective posse redire et pluries ad eamdem formam secundum speciem reverti Idem tamen numero corruptum totalitative non posse naturaliter reverti
Vocant me nunc commentarii meteororum similis omnino phrasis atque precedente quorum questionibus colligo mundum istum inferiorem necesarium necessitate naturali esse subiectum lationibus superioris et preter omnium meteorologicarum impressionum causas materiam et effectus quos adamussim explicat speciales has ex diversarum questionum resolutionibus haurio assertiones omnem motum localem et solum illum qui fit per confricationem esse calefacium nisi sit impedimentum uti est cum aqua frigida confricatur in aqua frigida Inquirens deinde causam frigiditatis medie regionis aeree dicit eam provenire ex antiparistasi hoc est contrariorum concursu caloris scilicet intensi prime regionis aeree et frigiditatis infime Causam autem finalem huius frigiditatis dicit esse salutem animalium et plantarum Probat deinde omneis impressiones ignitas esse eiusdem speciei specialissime diversas tamen impressiones per diversos terminos accidentales specie differentes significari ubi coniunctim ostendit cometam esse de natura elementari et non de natura coeli Galatiam vero contra esse de natura coelesti et non elementari Docet et circa hec qualiter generatur pluvia rores et grandines queve sit causa salsedinis aque marine et quomodo fluvii et fontes generantur in visceribus terre qualiterque ex tumore terre generentur montes et quomodo naturaliter possint equari planitice et iterum intumescere in montes Docet preterea hic pluscula de natura ventorum quorum materiam dicit esse exhalationem calidam et siccam et hinc per similem exhalationem probrat esse causam terremotus Definiens deinde tonitruum dicit esse sonum factum in nubibus ex percussione violenta exhalationis calide et sicce ad latera nubis circa que docet thiphonem atque etnephiam esse ventos habentes eamdem materiam differre tamen penes accidentia et modum quo generantur Postremo edisserit de natura halonis atque iridis deque modo refractionis radii cuiusvis qui inquit transiens per media diverse dyaphaneitatis frangitur in occursu medii si super ipsum cadat oblique non autem si cadat perpendiculariter Et hec est postrema horum librorum difficultas
Post quos sequuntur in coordinatione sue philosophie comentarii in libros de anima Aristotelis Ex quibus preter eruditam textus expositionem non quidem literalem sed resolutoriam notans enim capitis cuiusvis principium sine appendice textu ipsum resolvit questiones excitat et dissolvit quibus precipuas horum librorum difficultates enodat Inprimis docens quantum anime scientia alias excedat in nobilitate et perfectione et que notitie sint bone simpliciter et que per accidens queve male et eas habenti non honeste Docet et circa hec quamtum accidentium seu formarum accidentalium notitia conferat ad notitiam substantiarum Colligo preterea circa hoc quod dixit philosophus universalia aut nihil esse aut si sunt posteriora esse singularibus intelligendum esse de universalibus in significando aut predicando Deinde ad principale philosophi intentum descendens anime naturam declarat examinans eius functionem qua docetur esse actus primus substantialis corporis organici in potentia vitam habentis qua quidem definitione examinata probat animam intellectivam in homine ab anima sensitiva confutans eos qui oppositum astruere conati sunt Probat et precipuas anime potentias non distingui realiter ab ipsa anima licet potentie instrumentales distinguantur Inter se autem dicit eas distinqui per actus et obiecta ubi notat quamlibet partem quamtitativam animalis esse animal et ossa quanvis in se habeant animam sensitivam non esse tamen proprie sensitiva probat et esse opus naturalissimum inter operationes potentie vegetative generare sibi simile Post docet sensum omnium et eorumdem obiectorum naturas et proprietates et que sunt sensibilia conmunia queve propria et quomodo sensus de suo sensibili possit decipi ubi speciatim notandum colligo nullum colorem esse adequatum obiectum visus licet colorem in universali sumptum et hoc aggrigatum obiectum visus concedat esse terminos convertibiliter sese habentes Colligo preterea ex diversarum questionum resolutionibus ad visum necessarium esse lumen tam propter medium quam propter colores In uno ad hec homine plures esse tactus ad hunc sensum quod sunt plures qualitative dispositiones in uno et eodem organo quarum una constitit in media proportione inter calidum et frigidum et altera in media porportione inter humidum et siccum ubi notat coniunctim quare sensibile possitum super sensum non faciat sensum Probat ad hec contrariorum sensibilium species non esse inter se contrarias et visiones diversorum animalium irrationalium esse eiusdem speciei specialissime inter se visiones tamen eorumdem diferre specie a visionibus hominum ubi coniunctim declarat quatenus multiplicationi specierum resistat medium Ostendit post ponendum esse necessario sensum conmunem preter quinque sensus exteriores et preter ipsum nullam esse ponendam virtutem sensitivam activam distinctam a sensu communi Descendens deinde ad declarandas intellectus proprietates probat inprimis ipsum non esse virtutem passivam passione corruptiva sui ipsius sed secundum passione perfectiva Colligo deinde has ex diversarum questionum enodationibus assertiones intellectum debere esse denudatum ab eo quod intelligit intelligendum tamen illud esse de notitia intuitiva directa intellectum ad hec esse virtutem organicam aut saltem dici posse talem quia sine organo corporeo non potest aliquas operationes exercere quas iam exercet intellectum preterea esse formam substantialem corporis humani esseque perpetum a parte post Ostendit deinde contra Averroim intellectum non esse unicum in omnibus hominibus Non esse preterea in intellectu ponendam speciem realiter distinctam ab ipso actu intelligendi vel sentiendi vel ab habitu perfecto aut imperfecto et ponendum necessario esse intellectum agentem ad hoc quod intellectus intelligat Postremo autem circa libros de anima docet qualiter omne animal moveatur progressive propter appetitum sensitivum vel intellectivum idque precedente cognitione obiecti et quemlibet conceptum simplicem esse verum pro quanto sibi correspondet aliquid quod significatur per ipsum et pro quo potest supponere respectu quinque diferentiarum temporis conmentariis
Post hec illustravit librum Aristotelis de sensu et sensato ubi preter textus elucidationem colligo has conclusiones Tactum esse cuilibet animanti necessarium et etiam gustum communiter dictum hoc est eum qui non est discretivus saporis sed precise alimenti convenientis ad ipsum venienti Deinde circa propietates singulorum sensuum ostendit auditum plus conferre ad scientiam acquirendam per doctrinam quam visum non tum conferre ac visum ad acquirendam scientiam per inventionem ubi coniunctim distinguens inter sensuum organa docet visus organum a dominio esse de natura aque organum vero auditus de natura aeris olfatus autem organum distinguit nam in animalibus respirantibus dicit ipsum esse de natura aeris in animalibus vero imperfectis et non respirantibus de natura aque Tactus et gustus organa docet esse de natura terre a dominio Docet deinde plurima de natura et propietatiabus coloris saporis et odoris et denique quicquid ad naturam sensuum et suorum obiectorum pertinens debet a philosopho non ignorari id omne ad amussim hic discutit atque enodat Et postremo circa hunc librum ostendit qualitates sensibiles non esse in infinitum divisibiles in comparatione ad sensum distincte enim concipiuntur inquit a sensu sed in comparatione ad partes quia distincte vel indistincte a sensu concipiuntur Ostendit et nihil posse alterari simul et semel secundum se totum idque ab agente extrinseco ab agente enim intrinseco dicit id unde contingere sensum quod nulla eius pars prius alteretur quam alia
Discutiens deinde librum de somno et vigilia has deducit precipuas assertiones Sensus conmunis principale organum esse cor vel aliquid cordi proportionale Somnum et vigiliam esse passiones convenientes omnibus animalibus Somnum autem docet causari ex evaporatione nutrimenti infrigidati a cerebro ubi etiam docet inter alia pluscula de natura somni quot modis fiat expergefactio Docet et postremo nonnulla de natura somniorum et que valeant ad prognosticandum queve minime
Deinde ad librum de memoria et reminiscentia deveniens paucis ab eo sese eximitur preter enim modum quo fiat memoria et reminiscentia nihil est in eo cuius ex offitio spetiatim debeam meminisse nisi hoc addidero quod memorie obiectum propinquum probat esse propositionem de preterito significantem aliquem actum infuisse alicui rei in tempore preterito sive illa res existat sive non Obiecta vero remota esse res presentes Reminiscentiam autem probat presupponere oblivionem duntaxat partialem fore alias si totalem presupponeret ut res de novo addiscetur
Postremo pro totius naturalis philosopie complemento librum de brevitate et longitudine vite examinat ex quo ista duntaxat colligo Instrumentales vite longe causas esse calidum naturale et humidum naturale calidumque quod est causa longe vite neque aereum neque igneum sed calidum complexionale participans de utroque et periformiter dicendum esse de humido quod scilicet est conmixtus ex aqueo et aereo Inquirens deinde utri sint longioris vite habitante ne in locis frigidis an loca inhabitantes calida dicit habitantes in locis frigidis esse longioris vite quam aliquos vita opposita morti que dicitur marcedo Contra vero hos esse illis longioris vite vita opposita morti qua dicitur extinctio In locis autem mediis habitantes utrisque prefert distinguens postremo inter complexiones pro longa vita fomite omnium primam statuit sanguineam deinde colericam et tertio flegmaticam ac postremo melancolicam ubi etiam notat que plante diutius vivant quam animalia et que minus que quidem discussio est totius sui naturalis philosophie postrema
