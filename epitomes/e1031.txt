1031
Ioannis Gloniensis natione germanus ad annum 15 supra sesquimillesimum in Donatum Minorem de octo partibus orationis verbosa admodum et contentiosa edidit commentaria in quibus non tam iuvenum instructioni quam logicis disceptationibus studens primo de habituum intellectualium quos Aristhoteles quinque adsignat differentiis deque habitus simpliciter sumpti multiplicitate atque de artis funtione et distributione in 7 artes liberales plurima argumentose digerit deinde premissa grammatices finitione et partium suarum edocta discerniculo 8 partium orationis naturam et accidentia sic docet ut qui primos grammatica imbuendos tyrones imbibere velit ea que a provecto et ingenue in logica educato desyderes nusquam enim non ebuccinat pro et contra simul cum argutiis que ut puram non obolent logicem sunt etenim hebetioris vene ita neutiquam vere quicquam grammatices suggerunt sed illis tamen sunt profutura qui verbosis et loquaculis grammaticam veluti caupones vendere cupiunt
