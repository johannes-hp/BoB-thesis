1449 Sanctus Thomas Opuscula
Divus Thomas ab Aquino Predicatorii ordinis iubar ac theosophorum omnium facile princeps atque antesignanus preter alia gravissima monumenta quibus literariam supellectilem adauxit varia edidit diversi succi atque adipis opuscula in quibus non modo theologum sed omnium ut aiunt horarum hominem sese testatus est que ut sigillatim in epithoma redigam ab eo exordiar quod ad Urbanum 4 pontificem scripsit contra errores Grecorum
In quo simul et in altero quod permixtim contra Grecos Sarracenos atque Armenos edidit varias explodit hereses circa divinarum personarum atributales perfectiones a prefatis heresiarchis disseminatas Nihil est enim quod ratione unius et individue Trinitatis aut Patri aut Filio aut Spiritui Sancto attribuitur aut quovis modo ab ecclesia de aliquo eorum predicari asseritur in quo Greci fuerunt hallucinati aut quod perperam intelligerunt cuius non exactam et fidei ortodoxe consonam suggerat intelligentiam cumque precipuus grecorum error fuit circa Spiritum Sanctum quem non coniunctim a Patre et Filio procedere falso crediderunt In eis confutandis non parum opere absumit probatque a catholica veritate protinus esse alienum Spiritum Sanctum non perinde a Filio atque a Patre procedere cum tam a Filio quam a Patre mitti in quo ut pseudo theologi atque christiani turpiter aberrarunt mitti ante ab utroque et ab utroque eum procedere non modo verum esse censet ast id ipsum credere salute inprimis necessarium Confutat preterea eos qui Rhomanum pontificem ecclesie universalis inficiantur habere primatum quorum errorem priorum hallucinationi haud ab similem esse ostendit Agit et in prefatis opusculis contra eos qui purgatorium in quo anime iustificando sordes abluunt e medio tollunt qui quem predestinationem divinam humanis asserunt actibus inponere necessitatem quos erudite item aberrare ex sacris literis deducit Preter hec autem varias declarat theosophicas assertiones circa quas ieiune fidei homines ambigere solent ut sunt huiusmodo propositiones Deus factus est homo verbum Dei est passum docet et modum quo contra infideles est disputandum et causam incarnationes filii ac qualiter in divinis finienda sit generatio cum plerisque aliis que sub difficultatibus divinorum attributorum comprehendisse sat duco
Vocat me nunc theologie compendium inter opuscula ab eo enumeratum quod non iniuria huiusmodi insignivit inscriptione In eo enim veluti in spherulam contraxit totius theosophie primaria rudimenta In primis namque diversis assertionibus ostendit Deum esse unum inmobilem eternum simplicem et in quo nulla est succesio nullumve accunt et qui nec est in genere nec in specie infinitum omnino de perfectum perfectionesque suas omneis esse unum in re nominumque de eo predicabilium multitudinem eius haud quaquam re pugnare simplicitati Declarat et coniunctim cum his modum quo intelligit et ut plura simul complectar personarum divinarum notiones et attributa ac divinarum rationem relationum modumque quo singula horum inter se distinguntur adeo declarat adamussim ut vix silentio preteriit proprietatem de qua non eruditissime pertrinxerit quid sentiendum putet Emorsus autem ex iis que naturam divinam inmediatius concernunt succinte declarat qualiter singula a Deo summo rerum opifice cui creandi potentiam peculiarem facit ordine atque gradu a nihilo sunt creata qualiterque intellectus possibilis atque agens ab invicem secernantur queque sit huius necessitas probat preterea neque hunc neque illum esse unicum in omnibus hominibus Animam autem rationalem de cuius natura pluscula digerit esse incorruptibilem et in uno corpore unicam esse animam cum pluralitatem animarum suadentium rationum dilutione docte admodum ostendit Docet et hic Deum non agere naturali necessitate sed voluntate omniaque eum operari propter finem et eius bonitatem esse ultimum omnium finem ac rerum omnium omnisque motus atque operationis causam finemque ultimum rationalis creature esse videre Deum per essentiam Et circa hec incidenter adducit rationes quibus suadetur materiam ab eterno mundi creationem precessisse quas simul cum ratione qua motus eternitas suaderi posse videtur enervat Deum autem cum per suam essentiam esse bonum ostendit creaturam sola bonitate divine participatione bonam esse admittit neque in hac foelicitate summa consistere consentit quum id sentientes confutans eam in solo Deo statuendam esse breviter deducit quem a sua bonitate deficere posse negat modum simul docens quo a sua bonitate deficiunt creature Post hec vero in quo fundetur malum veluti institutio ac quotuplex sit quoad genus et quomodo nihil possit essentialiter esse malum qualiterque differant malum poene et malum culpe breviusculis distinctionibus declarat simul cum diversitate qua poena obluctatur seu contrariatur voluntati Coniunctim deinde cuncta regi divina providentia et Deum per creaturas superiores regere inferiores et per corpora superiora gubernari inferiora non autem intellectum humanum nisi indirecte in quantum scilicet mediantibus potentiis sensitivis perficitur que quidem coelestibus corporibus subiiciuntur brevibus ratiunculis ostendit Docet et in his gradum atque ordinem angelorum et circa ea que de subiectione informarum suggerit hominis voluntatem solum Deum movere ostendit quem omnia gubernare et inmediate disponere probans rationes adducit quibus particularium providentiam Deum non habere suaderi posse videtur easdemque diluit continua lectione deducens solum Deum singularum futurorum contingentum noticiam habere omnibusque adesse per potentiam essentiam et presentiam et ei soli convenire miracula facere Deinde demonstrans que proprie dicantur casualia et que fortuita quidve factum non omnia evenire ex necessitate sed divina stante providentia plurima contingentia subiecta esse divineque providentie certitudinem non excludere a rebus mala et Dei bonitati non derogare malorum premissionem distinctis capitibus ostendit Post que soli Deo convenire deducit peccatorum remissionem nullaque peccata esse irremissibilia Deinde hominis gratia omnia facta esse astruens ultimum eius finem eternam statuit beatitudinem et ad perfectam rationalis anime perfectionem eam corpori reuniri oportere sentit eamque Dei virtute asumpturam idem corpus numero quod dereliquerat ex sacris litteris deducit et hic de modo resurrectionis plurima disserens ressurrectionem futuram probat non ad corruptibilem uti nunc habemus sed ad incorruptibilem vitam ac pro materia cibi potus ac generationis vsum defecturum membra autem singula quorumvis corporum sine ullo inquit resurgent defectu et Deus in corpore deformi omnia castigabit ne defectuosum quippiam aut mutilum appareat utque epithoma coarctem qualis sit futurus rerum status post resurrectionem simul cum beatorum premiis et damnatorum poenis ac utrorumque conditione qualiterque divine misericordie horum poena sempiterna non repugnet et quomodo anima rationalis ab omni materia separata a corporeo igne pati possit pro compendii theologici prioris partis in duas enim dissectum est complemento admodum erudite perstringit Deinde in secunda parte ad ea consyderanda e divinis mysteriis et eorum effectibus descendens que Christi servatoris humanitatem concernunt primum docet qualis fuerit protoplasti Ade status in innocentia qualiterque eius culpa irrepserit in posteros Declarato autem primorum parentum lapsu de reparatione humani generis per Christum facta sermonem assumit In quo primum incarnationis causas adsignat Deum errores circa eam a pseudochristianis disseminatos extirpat
In primis quidem Fotinum ex solo Deus qui ab Ebionem et Cherintum ac Paulum Samositanum sequens Christum asseruit purum fuisse hominem nec extitisse ante beatam Mariam sed per meritum ac mortis patientiam divinitatis promeruisse gloriam ut sic Deus diceretur non per natura sed per adoptionis gratiam
A quo quidem errore declinare volens Nestorius Christum Dei filium asseruit non solo per adoptionis gratiam sed per divinam naturam in qua patri extitit coeternus sed est in hoc lapsus est quod filium Dei dixit non sic esse unitum homini ut una persona fieret Dei et hominis sed homo qui per solam Dei inhabilitationem dici possit Dei filius
Ab utroque horum dissentiens Arrius sic unitatem Dei et hominis confessus est ut unicam duntaxat in Christo asseruerit esse naturam ratus ob nonnullas scripturas quibus minor patre scribitur esse filius in Christo non aliam esse animam quam Dei verbum humano unitum corpori et Christum esse creaturam quos tres heresiarchas tum auctoritatibus cum rationibus pro animi sententia ab orthodoxo cetu divus Thomas hic excludit
Post hos autem contra Apollinarem agit qui non sequutus Arrium in hoc quod Dei filium dicebat esse creaturam cum multa de Christo predicari agnosceret que nec corpore attribui possent nec creatori convenire quemadmodum sunt tristitia timor dolor et huiusmodi animam quidem in Christo posu sensitivam seu que corpus Christi sensibus bearet intellectu carente atque ratione et verbum homini Christo pro intellectu ac ratione sed et hunc facile Thomas a christicolis abigit
Successit deinde prefatis Eutices qui nihil deesse Christo negans que ad integritatem spectarent nature nescio quo ducto prius incarnationem unam Dei et hominis fuisse naturam asseruit hunc autem haud nullo negotio in exilium mittit
Post quem errores Manichei et Valentini eliminat quorum ille ratus totam creaturam humanam a diabolo fuisse creatam nec esse conveniens ut Dei Dei filius diaboli creaturam adsumeret Christum asseruit non verum sed fantasticum adsumpsisse corpus omniaque in evangeliis de Christo narrata ad humanam naturam pertinentia fantastice et non vere facta fuisse ex consequis assensus est
Valentinus vero corpus Christo verum concessit ast carnem adsumpsisse Christum de virgine inuit inficias Christum asserens corpus attulisse de coelo formatum quod per virginem transivit instar agne transeuntis per canalem horum sicut et prefatorum heresiarcharum erroribus explosis quid secundum fidei sententiam de incarnatione censendum sit cum totius misterii incarnationis declaratione appendiculum ut aiunt declarat de plenitudine sapientie et gracie atque infinitate Christi deque materia ac formatione corporis sui plurima erudite suggerens Ostendit et hic contra Nestorium Dei matrem veram fuisse Virginem Mariam de cuius sanctificatione plurima theosophice digerit Discusso autem adamussim incarnationis natura precipuos Christi actus tam mortos quam vite liberali calamo non dedignatur assuens eisdem iuditii extremi quod Christo comissum esse probat formam Postremo autem appendice tractatulo perstringem orandi modum atque formam docensque ea que orando petenda sit et quam sit necessarium orare compendio suo theologico postreman manum apponit
Cui proximum in coadunatione opusculorum est est id quod de preceptis inscripsit In quo premissa charitatis utilitate recensitaque eius ad salutem veritate decem precepta decalogi theosophica praxi perstringit docetque sub compendio ad quid unumquodque obligat queve ad ipsum adimplendum requirantur
Assutum est huic tractatulo opusculum articulis fidei et sacramentis cuius alias cum seorsum in manus meas devenisset epithomem decerpsi quam sic hic insere lubat titulo tenus inspecto tractatulo ipsam hauseris solum enim continet articulorum fidei expositionem et distinctionem eorum que ad deitatem referuntur ab iis qua ad Christi humanitate spectans simul cum utilitate et effectu sacramentorum
Est autem non longe dissimilium huic opusculo quod expositio symboli apostolorum inscribitur In eo enim sigillatim per unumquemque fidei articulum transcurrim salubri et catholica elucidatione ipsum examinat
Deinde alio tractatulo orationes exponit dominicam atque angelicam meditationes suggerens admodum pias super iis que orande petenda veniunt
Post quas centum et octo respondet articulis ex opere Petri de Tarantasio sumptis quorum declarationem Ioannis quidam Vercellensis ab eo petiverat evacuat et duas supra 40 questiunculas alias ab eodem excitatos et sex atque triginta difficultates a lectore quodam veneno motas cum sex aliis a lectore Bisuntino propositis quarum omnium resolutione hoc habeo quod in epithomem redigam sine questiuncularum transcriptione Evacuari per eas atque enodari quamplurimas questiunculas quibus de attributorum divinorum ratione disceptatur quibusque deitatis seu divine essentie proprietates et modus quo varia de ipso predicata verificantur a curiosis inquiri solent et hec quidem centum atque octo primorum articulorum precipua est supellex per alios vero articulos questiunculis sine ullo consecutionis ordine nunc unum nunc alterum inquirentibus docetur tam secundum fidem quam secundum philosophos tenendum esse corpora coelestia angelorum moveri ministerio ac omnia inferiora eorum motu regi et singula beneficia exteriora nos angelorum coelestia corpora moventium ductu consequi Docentur et pluscula de angelorum moventium natura Post que incidenter concluditur Christum principaliter originalis noxe tollende gratia venisse licet enim ipsum sit aliquis peccatis minus grave reatu poene est tamen omnium longe maximum distributione atque comunitate Tum de damnatorum corporibus incidente sermone ipsam specie sensibili sentitura ignem infernalem modumque quo incorruptibilia manebunt brevibus ostendit Infernum autem esse infra terram et ibi non fore fletum corporalem quantum ad lachrimarum resolutionem cum pluribus aliis de damnatorum statu succincte perstringit Docetur et per eas qualia futura sint beatorum corpora post iuditium et qualiter Christi corpus sit in sacramento altaris cuius ad hec fuerit figure stella que magis apparuit aliaque quamplurima de natura angelorum et demonum que si speciatim referre velim questiones ipsas facile transcripsero Ad calcem deinde omnium circunstantias peccatum in aliud genus trahentes debere confiteri eciam cum expossitione persone cum qua peccaveris aliter confiteri eas non possis concludens articulos absoluit in quibus sepius unam eademque questionem repetitam reperies proinde non corniceris candide lector si saltuatim ipsos tanscurremus
Sequuntur post articulos opuscula de differentia divini verbi et humani et de natura verbi intellectus que titulo epithomem suam efferunt preter enim verbi intellectus naturam et proprietatem nihil in eis docetur nisi verbum divinum a nostro diferre primo quia nostrum verbum primo est formabile quam formatum quod negandum est de verbo divino secundo quia nostrum est imperfectum tertio quia nostrum non est eiusdem nature nobiscum
Coniunctum est his tractatulis opusculum de natura angelorum In quo primum recenset quid antiquitas seu veterum philosophorum schola de angelis sensit et quid Plato quid Aristoteles et Avicenna et Averrois ac in quo discreparunt Deinde opinionem confutat Avicebronis substantias separatas compositas asserentis ex materia et forma rationesque ad hoc ipsum monentes dirimit Explodit et opiniones Avicenne Platonis et Origenis de fluxu rerum a primo principio Probat deinde providentia divina cuncta regi eamque ad minima sese extendere cum oppositum sentientium confutatione Explosis autem falsis opinionibus tandem angelos a Deo esse productos cum tota eorum conditione et natura cumque modo quo ab invicem distinguntur adamussim docens opusculo suo finem prescribit
Contra Averroim et eius sectatores continuo sese attingens eumdem esse omnium hominum intellectum asserentium quod non minus principiis philosophie quam fidei documentis repugnare tum auctoritatibus tum rationibus variis deducit
Confutato Averroe contra retrahentes homines a religionis ingressu proximo opusculo disputat preter pauperatis atque religionis commoda que multo uberrime recenset eos ad interitum usque conminuens qui religionis ingressum utrumque disuadere nituntur contra quos eo stomachi evehitur ut quemadmodum religione nihil fructuosius esse ostendit ita eius impugnatoribus nihil pestilentius esse censeat tantumque religionis bonum esse iudicet eius ingressum precedere debere eat inficias diuturnam et maturam cunctationem atque deliberationem cuius tamen oppositum plerique et forte non temere tuentur Cumque inter precipuas obiectiones una esset qua voto adimpletum virtutis opus minus meritorium esse adversarii causabantur multis rationibus communiendit voto factum virtutis opus esse longe maioris meriti residua autem eius opusculi pro religionis encomio sume
Quibus non absiliam in religionis laudem effert in duobus aliis opusculis quorum alterum de perfectione vite spiritualis inscribitur alterum vero contra inpugnantes religionem In quorum illo precipuus labor est declarare quid sit esse perfectum et qualiter perfectio acquiratur ac quis sit perfectionis status que quidem tria diffusa lectione venatur spiritualis vite perfectionem simpliciter attendi concludens secundum charitatem et dilectionem Dei et proximi que quam sit ad salutem necessaria longa licet interrupti fili oratione prosequitur Gradus autem perfectionis esse probat temporalium dimissionem et corporalium affectionum inter quas matrimonium collocat abdicationem proprieque voluntatis abiectionem quas quidem tres perfectionis vias proprie ostendit ad statum pertinere religionis Quo probato non reina disputatione contra eos agit qui voti atque obedientie meritum diminuere conantur id idem probans quod in superiori opusculo votum scilicet atque iure obedientie adimpletum opus virtutis longe esse maioris meriti quam si votum atque obedientia tollerentur et hic rursus de fraterna dilectione sermonem resumens ad eius perfectionem pertinere docet ut inimici diligantur eisque serviatur ut animam quisque pro fratribus ponat et mortis se periculo commitat utque totam suam vitam in proximi utilitatem statuat Post hec de statu pontificali ratiocinans perfectiorem eum esse deducit statu religionis ambiendum tum haud quamquam esse sicut religionem sacerdotes autem prophanos seu non religiosos capio nomen religionis prout vulgo sumitur in pontificatu non constitutos negat in perfectiori esse gradu quam religiosos oppositumque suadentes rationes diluens prefato opusculo finem imponit
Properatque ad augustioris cimbrie alterum quid contra impugnantes religione inscripsit titulum a rerum successu venatus florente enim sancto Ludovico Francorum rege Guilielmus de Sancto Amore et Sigerius quidam Parrhisiensis academie magistri libello quodam sacrilego Clementi quarto pontifici declaratum damnatum esse medicantium religiosorum statu que Ioanni a Vercellis totius tum Predicatorii ordinis prefecto eum transmisit precipiens ut per coetaneum sibi divum Thomam eidem curaret responderi Gladio igitur accintis fortitudinis Thomas inprimis docuit in hoc opusculo quid sit religio ac in quo consistat eius perfectio Deinde sex prefatorum magistrorum calumniis respondet Asserebant autem dicti calumniatores religiosi non esse licitum ut publice docerent et predicarent nec posse eos ascisci in coetum atque collegium secularum ut ita loquar magistrorum Non posse preterea confessiones audire nec licitum esse ut manum labore omisso studio vacent nec posse sua omnia derelinquere ac tante se devovere atque addicere paupertati ut nihil eis remaneat proprium aut commune sub ratione possessionis et postremo illicitum esse ut ratione huiusce paupertatis vivant eleemosinis Quibus quidem obiectis longa recriminatione Thomas sed eadem erudita admodum in libello respondet refellit et vulgaria quedam ab ipsis et ab aliis vulgo religiosis impingi solita que scilicet religiosi principum animam venantur cupiuntque ut nemini minus quam ipsis eorum limina frigeant quod placere student hominibus quodque suam et non Christi gloriam predicationis aucupio querant que omnia et alia quampluscula invidie stimulis eis impingi in hoc opusculo ostendit
Post quod in serie opusculorum sequitur liber de regimine principum ad regem Cypri ab eo scriptus qui in 4 partiales est dissectus quorum ut commune conficiant epithoma habent enim symbolas et comunicantes re ipsa singuli materias sic summarie lectorem admonebo doceri in eis regis munus atque offitium secundum Sacre Scripture auctoritatem et philosophorum dogma atque laudatorum principum exempla cumque statim in proloquio ostendisset necessum esse ut homines simul viventes ab aliquo regerentur intulit continuo rempublicam convenientius ab uno quam a pluribus gubernari si unus ille sit iustus pernitiosius autem si iniustus sit atque malus et quamvis fateatur interdum magis auctum esse Rhomanis imperium ex plurium dominio quam ex unius principatu et multitudine tamen sepius quam ex unitate domini tyrannidem suboriri probat Ostenso igitur optimum esse unius principatum docet consequuture qualiter sese erga eum habere debeat multitudo ne occassione prestet tyrannidis exercende Regem autem in omni sua gubernatione monet ut intentionem suam in Deum referat quod si faciat rationes adscribit quibus regum in beatitudine premium esse summum ostendit et hic varia commemorans commoda regibus advenientia ex optima et in Deum ordinata gubernatione diversa ex opposito insert incommoda que ex tyrannide oriuntur Docet et proprium hic libri complemento varia ad regum minus pertinentia que sub universali nomine insinuasse sat ducerem sed cogunt me secundi libri principia speciatim nonnulla eorum referre regio igitur numeri adscribit civitatum et castrorum institutionem ad que loca ait eligenda temperata et in quibus aer sit salubris quibus autem signis huiusmodi aer cognosci possit continuo adscribit Vult preterea civitates habere copiam rerum victualium cumque duos modos asserat quibus affluentia civitate comparatur alterum ex terre ipsius foecunditate alterum mercatorum industria priorem magis commendat ait ad hec necessarias esse in civitatibus et in castris amoenitates in quibus tamen cives inquit sunt cohibendi ut moderate eis utantur quia se preter aserule sunt causa dissolutionis regni Ostendit post hec precium esse opere ut reges divitiis abundent fore sic ratum habens ut non precipitet in subditorum emunctionem nec paupertate gravatus reipublice male provideat Precipit ad hec ut numisma peculiare sibi quilibet rex ex auro et argento conflatum In eius enim usu vita inquit hominis regulatur estque rerum omnium venalium mensura Sequuntur et alia plurima commoda que curiose inibi recensit Ostendit et hic ponderum atque mensurarum necessitatem in republica Postremo vero regem ac quemlibet principem pro status sui conservatione summopere anniti debere ait ut ex publico erario pro pauperibus provideatur concluditque hunc secundum librum fructum descriptione qui sequuntur ex cultu divino rite a principe observato Tertium autem librum exordiens dominium omne a Deo esse probat ex consyderatione nature entis et motus cuiuslibet create nature atque ex consyderatione finis et hic de Rhomanorum dominio sermonem inducens dominium tam amplum tam spatiosum eis a Deo concessus probat propter zelum patrie et propter leges sanctissimas quas tradiderunt ac propter eorum civilem benevolentiam Dominia autem nonnulla eciam tyrannica a Deo permitti asserit ad malorum punitionem que inquit sunt quasi divine iustitie instrumentum contra peccatores Cadit tamen huiusmodi dominum interdum inquit in pernitiem dominantium quia propter eorum ingratitudinem in superbiam elati graviter quandoque deprimuntur Post hec docet qualiter sylvestribus animalibus aliisque rebus irrationalibus naturaliter homo dominetur eiusque dominium secundum gradus distinguens pape dominium omnibus aliis prefert Tum regale dominium a politico distinguens docensque in quo utrumque consistat Docet unde imperiale dominium originem habuerit Post que ad Christi monarquiam descendens eam aliis prefert ob annorum pluralitatem quia inquit durat et durabit usque ad mundi renovationem et ob dominii excellentiam et propagatione quia in omnem terram eius sonus exivit Mota autem questione quare Christi monarquia quam statim cum sua nativitate incepisse ait latuerit unam ait fuisse causam ut principibus humilitatem doceret secunda quia ad spiritualem vitam principatum suum instituerat et non ad mundanum Docet post hec quare imperium translatum fuerit a grecis ad Germanos quisve fuerit imperatorum successus a Carolo Magno usque ad Ottonem tertium Tum in 4 libro iterum rationes multiplicat ad probandam civitatis constitutionem esse necessariam ubi continuo docet qualiter Aristhoteles Plato et alii plerique philosophi ac gentes politiam instituere quidve sibi de earum opositione censendum videatur in hoc precipue a Platone dissentiens quod mulieres bellicis rebus exponendas esse docuerit ut autem epithomatis vela complicem Cum plurimas hic divus Thomas politias diversarum gentium et regionum in medium adducit et que vera sibi esse videtur adscribere non negligit Interim qui magistratus et rectores reipublice conducant et multa de ratione nominum eorumdem ac omnem reipublice recte instituende normam prescribit iuxtaque se philosophum atque theologum testat
Sequitur in contextu opusculorum tractatulus quidam ad ducem directus Brabantie de regimene iudeorum inscriptus In quo dubiis aliquot respondens que ducem in ambiguum traxerant super politia iudeorum an ne scilicet coacta ab eis servitia exigi possint licet inquit merito culpe perpetue sint addicti servituti ne tamen occasio eis detur amplius in Dei nomine blasphemandi nihil ab eis ultra debitam et ordinatam mensuram exigendum est Alterius autem dubitationis proposito id requirente docet ulterius in hoc opusculo usurarium iudeum quamvis nihil habeat nisi ex usura acquistum posse tamen puniri poena pecuniaria Petierat preterea dux an ne offitia temporalis iustitie posset productu suo vendere aut ab offitialibus pro eis mutum accipere ad quod respondet licere quidem sed non decere neque esse expediens offitia volendi mutuum vero quovis pacto ratione lucri aut commodi accipere omnino censet illicitum Postremo interrogaverat recti zeli dux an ne iudei essent cogendi ut inditium aliquod portarent quo a christianis differrent ad quam quidem dubitatiuncula affirmative respondens opusculum suum de regimine iudeorum absolvit
Post quod sequitur aliud de forma absolutionis inscriptum quod titulo epithomen indicat Nihil enim in eo suggeritur preter debitam absolutionis formam et communem absolvendi normam impugnantium confutationem
Exponit deinde duobus aliis tractatulis primam et secundam decretales In prioris elucidatione fidei recensens articulos cum eorum intellectu et confutatione philosophorum atque hereticorum qui alicui eorum obviarunt In secunda vero Ioachinum a coetu catholico abigens qui Deum negavit trinum esse atque unicum
Sequitur has expositiones tractatus quidam de sortibus In quo docet quibus casibus locum habeant sortes et quis sit earum finis ac modus et quando in eas peccatum commentattur et quando minime eas omneis sortes eliminans que demonum pacto aut quovis modo in proximam pernitiem aut inhonesti lucri gratia fiunt
Respondens deinde sequenti opusculo si non dubiolum potius quam opusculum dicit debeat questioni qua petebatur an ne iuditiis uti licitum sit astrorum ad procognoscendos corporales effectus puta aeris temperiem aut tempestatem corporisque dispositionem non autem ad ea iudicanda que ab hominis voluntate dependent eorum usum admittit
Huic autem tractatulo assutum est opusculum contra murmurantes de eternitate mundi in quo supposito secundum fidem catholicam mundum ab eterno non fuisse ostendit Deum omnia posse facere que sunt intelligibilia et ex consequo eum potuisse creare mundum ab eterno et quia difficultates pregnans videtur non habere durationis principium et esse secundum substantia a Deo creatum qualiter id possibile sit brevibus explicat
Scripsit post hunc libellum opusculum de fato In quo prenotans fatum secundum Boetium esse dispositionem inheretem mobilibus per quam providentia suis quecumque tribuit ordinibus et secundum Hermetem Termegistum esse complexionem causarum singulis temporaliter distribuentem que deorum coelestium sacramento sunt preordinata ostendit ut cumque de finito fato ipsum nullam rebus contingere et futuris imponere necessitatem
Annectitur huic opusculo tractatulus de principio individuationis quo nihil aliud docetur quam principium eius quod titulo innuit esse materiam Sequebatur in opusculorum coadaunatione tractatus ille vulgo trivialis de esse et essentia sed eius alias peculiarem excerpsi epithomen quare ad tractatum de principiis nature transilio
In quo quicquid docet titulo fere innuitur preter enim principiorum nature proprietates solum docet causarum multiplicem acceptionem quamvis autem de principiis nature quorum unum est materia
In hoc tractatu satis erudite disceptet peculiare tamen de natura materie edidit opusculum In quo inprimis docet materiam primam non nisi per creationem inesse produci esseque substantia in generatione physica et principium individuationis in huius autem cognitionem deveniri asserit per mutationem formarum quarum multiplicitatem discernens aliquam aseruit esse ipsum suum esse ut est solus Deus aliquam non recipi in materiam habere tamen aliunde esse ut sunt angeli Alias vero esse aliunde et recipi in materiam ut sunt anime rationales probat et plures esse in homine formas secundum essentiam unam tamen secundum esse semper enim inter esse et essentiam distinguit Post hec docens quid sit dimensiones interminate ostendit contra Averroim eas non preesse in materia necessario ad productionem formare manereque easdem in corrupto et generato
Sequitur deinde opusculum de mixtione elementorum in quo nihil aliud docetur quam quomodo elementa remaneant in mixto cum eorum qui de eo male senserunt
Confutatione huic autem assutus est tractatulus de occultis operibus nature ad quemdam militem scriptus in quo docetur naturales quamplures operationes fieri non virtute naturaliter indita agenti sed ex vi superioris cuiusdam influxus
Sequitur deinde opusculum de motu cordis cui titulus in epithomem assurgit solum enim in eo docetur unde et quomodo moveatur cor
Huic autem tractatulo proximum est opusculum de instantibus In quo docetur quid sit tempus et qualiter in istis inferioribus participetur qualiterque in toto tempore unum est atque idem instans ratione solum differens atque diversum docetur et que sit mensura angelorum et suarum operationum quodve sit evi subiectum
Assutum est deinde huic opusculo aliud de 4 oppositis In quo probatur oppositionum primaria atque precipuam esse contradictionem et post eam oppositionem prenaturam deinde contrarium quartam vero relativam docentur deinde modi transmutationum hos modos oppositionis sequentes et qualiter unum contrarium fiat ex altero
Post hec alio tractatulo docet quid sit demonstratio et que ad eam requirantur preter huius definitionis declarationem demonstratio est syllogismus ex veris primis immediatis prioribus notioribus causisque conclusiones nihil suggerens reliqui
Sequitur deinde opusculum de fallatiis In quo premisso quid ac quotuplex sit disputatio sigillatim continua lectione docet omneis fallatiarum species ac proprietates exemplis que sub involucro traduntur elucidans
Proximo autem huic tractatu propositionum modalium naturam oppositionem atque equipollentiam perstringit
Sequitur deinde opusculum de natura accidentis cui titulum pro argumento relinquo
Huic coniunctum est aliud de natura generis cuius item inscriptio magnam sui epithomatis partem explicat solum enim in esse docetur qualiter tam a methaphisico quam a logico genus consyderetur et quas uterque ei tribuat proprietates In principio autem entis multiplex acceptio atque dimisa premittitur doceturque substantias separatas in solo genere logico cum aliis convenire
Sequens deinde opusculum in potentiis seu principiis anime In quo quantum ad philosophiam spectat anime vegetative sensitive et intellective potentiarum distinctio vires atque natura docentur quantum vero spectat ad theologum ostenditur peccatum suum completissimum esse dumtaxat habere in voluntate in aliis autem potentiis prout voluntati subiiciuntur
Tractat post hec in alio opusculo de tempore docens quomodo tempus non libeat esse extra materiam qualiterque non sit motus sed mirus motus secundum prius et posterius et que sint illa que mensurantur tempore et que non qualiterque tempus discernant ab eternitate
Hoc autem opusculum sequitur aliud de pluralitate formarum In quo ex distinctione formarum ab invicem et ex ratione entitatis atque unitatis probat unicam esse formam substantialem in uno composito
Sequitur deinde opusculum de natura syllogismorum quod titulo ut pleraque alia argumentum indicat solum eorum syllogismorum figuras modos et potestates in eo sub compendium redegit
Huic annexus est tractatulus de sensu respectu singularum et intellectu respectu universalium In quo rationes brevissime adsignat quare sensus proprie sit singularum et intellectus universalium
Sequitur deinde opusculum de inventione medii quo modus brevissime docetur medii in unoquoque syllogismo inveniendi
Proximum huic opusculum est de natura luminis in quo aliud item nihil suggeritur preter lucis et luminis necessitate ad videndum diaphanique corporis naturam simile fere quoad argumenti explicationem est inmediata
Sequens hoc opusculum de natura loci inscriptum solum enim in eo docetur qualiter res queque in loco esse dicantur Est autem hic tractatulus inter opuscula que citra controversiam divo Thome attribuuntur postremus sed preterea quorum epithomata hactenus excerpsimus opusculo sunt nonnulla adiecta que Thome ne sint an alius cuiusvis sub ambiguo ii qui de illustribus scriptoribus mentionem facere relinquerunt Addam tamen ea huic epithomati veluti ab Aquinatis doctrina nusquam dissidentia
Est igitur primum eorum de intellectu et de intelligibili In quo brevissime docetur quo ordine intellectus intelligat intelligilia et quomodo ad invicem sese habeant intellectum et intellegens
Annexum deinde est tractatulus brevissimus de quod est et quo est In quo modum docet quo in compositione physica huiusmodi dictiones sumantur per quod est ipsum compositionis substantiam seu materiam intellegens quo est vero ipsam formam perfitientem
Est inter hec opuscula aliud de universalibus In quo demonstratur contra plerosque philosophos universalia vere esse res singulares fierique universalia ab intellectu ea ab individualibus conditionibus depurante
Et hunc tractatum sequitur offitium de corpore Christi a divo Thoma compilatum in quo ex Veteris Testamenti figuris hore vespertine atque matutine et missarum solemnia brevissime digeruntur
Post offitium autem commode alios duo tractatus aditi sunt unus de sacramento altaris alter de eucharistia ad modum decem predicamentorum In quorum priori causam multiplice institutionis huius sacramenti et utilitatem effectum atque necessitatem adeo ad perpendiculum auctor declarat ut nihil fere sit quod de venerabili sacramento inquiri possit cuius non plenissimam suggesserit intelligentiam Docet enim quecumque in hoc sacramento sensum supergrediuntur necnon causas cerimoniarum administrationis eiusdem qualiterque nos preparare atque examinare debeamus ad eius susceptionem modumque eius manducandi ac quos fructus consequantur ipsum digne suscipientes quotve contra anima damna incurrant qui indigne de pane illo edere presumunt Sunt et in hoc tractatu plurima ad consecrationem pertinentia ut que summarie dicam nihil est quod ab huius sacramenti ministro sacerdote aut ipsum suscepturo animadverti debeat quod non ex theosophico suo pro promptuario luculenter admodum depronat
In secundo autem opusculo quod de sacramento eucharistie inscribitur per decem discurrens cathegorias seu predicamenta decem mirabilium rationem exponit que in sacratissima eucharistia consyderanda veniunt queque ad decem predicamenta sunt referenda
Sequitur deinde hoc opusculum aliud de humanitate Christi In quo preter verbi incarnationis utilitatem quam prolixa lectione demonstrat ac preter eiusdem effectus totam Christi vitam ad eius nativitate usque ad ascensione et cuiuslibet actus totius sue vite mysteria ne uno quidem silentio preter gresso erudite admodum perstringit Ad calcem deinde opusculi iuditium futurum esse ostendens plurima suggerit de eius rigore et modo quo confiet
Post hoc autem opusculum sequitur aliud de dilectione Dei et proximi In quo veluti concionator cuncta digerens auctor adsumpto hoc themate Diliges Dominum Deum tuum ex toto corde et praedocet quam stricte nobis sub precepto cadat tam proximi quam Dei dilectio circa quod charitatis necessitatem utilitatem et varios effectus prolixa et neutiquam ieiuna lectione depromit Quando ad hec Deus sit diligendus et quid sit eum ex toto corde diligere et ex tota virtute atque fortitudine eiusque dilectionis necessitatem atque fructus cum pluribus aliis dilectionem concernentibus curiose admodum explicat Assignat et causas quare pro hoc statu nec plene eum videre nec in eo plene delectari possimus et hic coniunctim docet quanta sit Deum videntium diversitas Postremo autem decem ex Bernardo colligit gradus amoris per quos a statu vie ad statum pervenitur vite eternae ponit et varias fontium analogias quibus misericordie totius fontem esse Deum graphice deducit et antequam prefato opusculo ultima addit manum plurima iterum de proximi dilectione via sermocinationis seu stilo quasi declamatorio resumit
Deinde opusculum proponit de divinis moribus In quo varias Dei excellentias virtutes atque potestatem quas ipse divinos mores appellat recensens quo eas modo possimus imitari et qualiter Deo inesse intelligantur docte admodum explicat
Huic autem opusculo proximum est illud quod de beatitudine inscripsit In quo universam beatorum foelicitatem eorumque statum distinctis eisdemque copiosis capitibus perstringit perfectam et summam beatitudinem consistere concludens in Dei cogitatione dilectione fruitione unione laude gratiarum actione et congratulatione Suggeruntur et in hoc opusculo diverse de beatorum premiis meditationes quibus facile a terrenis ad superna mens erigatur
Ad quod non parum item suggerit aliud istud sequens opusculum de modo confitendi et de puritate conscientie inscriptum In eo enim salubria admodum tradit precepta ad integre et perfecte confitendum ut que communi verbo epithoma restringam modum confitendi et peccatorum distinguendorum atque cognoscendorum peritiam et mixta confitendi et confessario consulet et consciencieque quam optime examinande ac purgande formam citra desyderum in hoc opusculo complexus est
Sacerdotibus deinde particulari opusculo consultum init quod de offitio sacerdotis inscripsit In quo in primis eos instruit qualiter et qua modestia recitare debeant horas canonicas et que in misse celebratione sint ab eis observanda qualiterque ecclesiastica sacramenta administrare debeant queque sint circa ea cavenda In his autem duobus in offitiorum scilicet divinorum celebratione et ecclesiasticorum sacramentorum collatione atque populi instructione totum sacerdotis offitium consistere autumat ut tamen de eo quod ad missarum solemnia spectat maiorem habere possent noticiam particulari opusculo prefato annexo misse mysteriorum et cerimoniarum expositionem complexus est simul cum tante varietatis ceremoniarum causis
Sequuntur hoc opusculum epistolia duo divi Thome in quorum altero emptionem et venditionem ad certum tempus si fiant ultra misum precium ratione dilationis ipsius solutionis esse usurarias cuidam qui id ab eo petiverat exponi declarat In altero notat ea que precipue conferunt studio acquirende sapientie atque scientie quorum precipua sunt ut studens gradati a minoribus ad maiora progrediatur utque sit tardiloquus et orationi vacans ac celle amator et discursuum esset deinde ut omnibus sese prestet amabilem sic tamem ut nulli sit plus equo familiaritate coniunctus hanc enim precipuam ait esse causam contemptus et distractionis a studio Monet preterea ut studens forensibus negotiis sese non intromittat et ut non respiciat a quo sed quid audiat ut que ab iis que ultra intellectus sui captum sunt abstineat
Post hec autem epistolia sequitur in coadunatione opusculorum expositio divi Thome super librum de ebdomadibus Severini Boetii In quo unum solum declarat qualiter scilicet subtantie separate bone sint in eo quod sunt cum tamen non sint neque vocentur subtantialia bona Post cuius enodationem sequuntur eiusdem questiones super Boetium de Trinitate quarum prima iuxta textus Boetii ordinem est an mens humana ad cognitionem veritatis nova indigeat illustratione A qua quidem questiones hac sese eximit distinctione quedam sunt intelligibiles veritates ad quas sese extendit intellectus agentis efficatia sicut principia que naturaliter homo cognoscit et ea que ab eis deducuntur ad que inquit cognoscenda non requiritur nova lux sed sufficit lumen naturaliter inditum alie autem sunt veritates ad que principia predicta non se extendunt sicut ea que sunt fidei que plerumque rationis facultatem excedunt veluti futura contingentia aliaque id genus et ad hec cognoscenda mens humana luce nova lumini naturali super addita indiget querebat et circa idem qualiter a nobis Deus pro statu vie cognosci possit Ad quod respondet per solos suos effectus et cognitionequia est ipsum nobis esse cognoscibilem et trium ipsum esse atque unum multa ratione probari posse sed sola fide esse tenendum Monet deinde 4 dubia unum utrum divina liceat investigando tractare secundum utrum de divinis que fidei subsinit possit esse scientia tertium utrum in materia fidei liceat physicis rationibus uti 4tum an ne divina sint velanda novis et obscuris verbis Ad quorum duo priora hanc elicio responsivam ex scriptis suis conclusionem divina perscrutanda quidem esse ab hominibus sed non ita curiose ut indagatio ultra intellectus nostri capacitatem luxurietur eorum ait esse scientiam ast non propriissime dictam Ad tertium autem dubium quo petebatur an physicis licitum erat uti rationibus in materia fidei respondet affirmative dummodo ad aliquid fidei subiectum probandum rationes conducant Ad 4um respondet tunc Sacre Scripture archana obscuritate aut parabolis velanda esse quando rudibus ad umbilicum declarata aut fastidium aut contemptum generare posse videntur aut alio quovis modo obesse His autem questionibus sic enodatis inquirit an ne humano generi necessaria fuerit fides qualiterque fides se habeat ad religionem cuiusquidem questionis quantum ad priorem eius dubietatem assertoriam partem cum ortodoxis doctoribus sustinens pro secunda ait fidei actum materialiter pertinere ad religionem formaliter tamen ab ea distingui in quartum scilicet aliam consyderat rationem obiecti Deinde coniunctim docet quare fides christiana catholica vocetur inlimisque Trinitatis naturam perscrutans ac Boetii textum penetrans Arrianos confutat in divinis personis inequalitate ponentes cum plurima hic suggerit de causa pluralitatis secundum numerum docet qualiter divinarum personarum alteritas sit causa pluralitatis earumdem Mota deinde questione an duobus corporibus non repugnet esse in eodem loco post prolixiunculam disceptationem asserit non modo impossibile esse ut duo corpora simul sint in eodem loco sed id ipsum esse inintelligibile diluitque coniunctim oppositum suadenter rationes probatque non secus loci unitate facere ad unitatem corporis quam eiusdem varietas efficit diversitatem secundum numerum Quo probato inquirit an ne sufficiens sic divisio scientie speculative in mathematicam naturalem et divinam Pro cuius decisionem primo notat speculativum intellectum in hoc a practico differre quod ille habeat pro fine veritatem quam consyderat vero veritate consyderatam quam in operationem tamquam in finens Deinde ad questionem respondens divisionem illam esse sufficientem consequentiam lectione docet naturalem scientiam esse de iis que sunt in motu et matheria mathematicam autem esse sine materia de iis que habent esse in materia divinam vero scientiam esse proprie de rebus a motu et materia separatis et in naturalibus versandum esse rationabiliter in mathematicis disciplinabiliter et in divinis intelligibiliter et divinorum mysteriorum perscrutatione non esse insistendum imaginationi quemadmodum in aliis scientiis speculativis suggerit et alia quamplurima de speculativarum scientiarum diversitate que generali nomine explicuisse ratus epithoma expositionis libri de Trinitate absolvo Sequitur autem post ipsum opus de vitiis et veritatibus quaternarie procedens cuius alias epithomen excerpsi Est et ad calcem opusculum de concordantiis inscriptum In quo quecumque in scriptis suis repugnantiam habere videntur sunt quidem ea paucissima ad concordiam habit quumque aliud nihil in eo quod postremum est opusculum tradat ipsius et omnium precedentum epithomati iam nunc ultimam manum addo
