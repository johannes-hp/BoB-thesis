936
Ioannes Maior natione scotus inter theologie professores claris calculis notatus sub annum vigesimum primum supra sesquimillesimum diversam a professione sua operam exorsus ut pote qui ex theologo factus sit historiographus Maioris Britannie Anglie et Scotie historiam e veterum monimentis concinnatam invulgavit in qua a nominis ratione et primis Britannie cultoribus auspicatus nihil de eius extensione seu longitudine latitudine et ambitu et de eius fertilitate tam rerum quam virorum prestantium deque universo eius successu a primena origine usque ad Henrricum octavum anglorum regem et Iacobum 5 Scotie sceptra tenentem omisit quod familiari oratione non suggesserit oppida villas urbes et vicos gentiumque qui revera sunt auditu iucundi varios ritus adamussim explicans prestantes adhec gentis britannice et presertim sue Scotie seu Hibernie in bello animos in adversitate magnanimitatem in periculis fortitudinem et reipublice simul ecclesiastice tam Anglie quam Scotie regumque et prelatorum illustrium successus multa fide declarat quippe qui testimonia plerumque affert aut perperam ab aliis recensita sedulo ad veritatem cogit et denique egregius est gentis sue citra adulationem preco cum etenim fertilitatem Britannie describit interim ea quibus britanni carent non vadit inficias acutis tamen rationibus aut non esse ea usui necessaria aut ipsa posse artificiose a britannis pensari ostendit quale est id quod de vino fatetur Britanniam scilicet eius indigam esse cervisia tamen cuius confectionem docet ipsum excusari posse de fructibus autem qui calidiorem Britannia regionem requirunt nihil contendit quum britanni ipsis careant sed quod gule plus quam necessitati tribuenda sunt nihil ob id Britannie posse impingi pro rato tenet
